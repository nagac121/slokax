śuklāmbaradharaṁ viṣṇuṁ śaśivarṇaṁ caturbhujam |
prasannavadanaṁ dhyāyēt sarva vighnōpaśāntayē ||

agajānana padmārkaṁ gajānanamaharniśam |
anēkadaṁ taṁ bhaktānāṁ ēkadantamupāsmahē ||

vakratuṇḍa mahākāya sūryakōṭi samaprabha |
nirvighnaṁ kuru mē dēva sarvakāryēṣu sarvadā ||

gajānanaṁ bhūtagaṇādisēvitaṁ
kapittha jambū phalasāra bhakṣaṇam |
umāsutaṁ śōkavināśakārakaṁ
namāmi vighnēśvara pādapaṅkajam ||

vighnēśvarāya varadāya surapriyāya
lambōdarāya sakalāya jagaddhitāya |
nāgānanāya śr̥tiyajñavibhūṣitāya
gaurīsutāya gaṇanātha namō namastē ||